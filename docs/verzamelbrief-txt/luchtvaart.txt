Geachte voorzitter,
Met deze brief wordt u geïnformeerd over de voortgang op een viertal
luchtvaartonderwerpen. Hiermee wordt uitvoering gegeven aan drie toezeggingen
en een motie van de Kamer. Deze brief stuur ik u mede namens de minister van 
Sociale Zaken en Werkgelegenheid (SZW) in verband met het onderwerp van de 
motie van kamerlid De Hoop over periodieke controles op Schiphol1
.
Het betreft de volgende onderwerpen: 
1. Registratiekosten voor drone-exploitanten in andere EU-landen;
2. Periodieke controles door de Nederlandse Arbeidsinspectie (NLA) en de 
Inspectie Leefomgeving en Transport (ILT);
3. Tiende update zomerdrukte Schiphol;
4. Verbod korte vluchten Benelux.
1. Registratiekosten voor drone-exploitanten in andere EU-landen
Sinds 31 december 2020 gelden Europese regels voor het vliegen met drones. 
Deze regels gelden in alle landen van de Europese Unie (EU). De eigenaar van de 
drone, de exploitant, moet zich registreren ten behoeve van de veiligheid en 
handhaving. Op grond van de Europese regels dienen lidstaten te zorgen voor de 
oprichting en instandhouding van een nauwkeurig registratiesysteem voor droneexploitanten. In Nederland beheert de RDW het exploitantenregister (en ook het 
register voor het drone vliegbewijs). Bij het Commissiedebat Vliegveiligheid van 6 
september jl. is gevraagd naar de kosten van de registratie. Daarbij is aan het lid 
Koerhuis (VVD) toegezegd de Kamer te informeren over de registratiekosten voor 
drones in een aantal andere Europese lidstaten.
De RDW stelt jaarlijks de kostendekkende tarieven in Nederland vast. De hoogte 
van de tarieven wordt bepaald door de kosten die de RDW maakt voor de 
verschillende diensten zoals beheer, onderhoud en klantenbalie. In 2023 zijn de 
aanvraagkosten €23 en de verlengkosten €13 per jaar. De inschrijving in het 

register is geldig voor de duur van 1 jaar om zodoende het register actueel en 
nauwkeurig te houden.
De registratie in het exploitantenregister in België is gratis. In Duitsland zijn de 
kosten voor een natuurlijk persoon €20,- en voor een rechtspersoon €50,-. Het 
verschil tussen de tarieven is afhankelijk van meerdere factoren zoals de wijze 
waarop de instandhouding is geregeld, de verhouding tussen de kosten van het 
exploitatieregister en het register voor het vliegbewijs, en niveau van service. 
Hiermee wordt de toezegging van 6 september jl. aan lid Koerhuis inzake de
registratiekosten voor drone-exploitanten in andere EU-landen als afgedaan
beschouwd.
2. Controles door de Nederlandse Arbeidsinspectie (NLA) en de 
Inspectie Leefomgeving en Transport (ILT)
Motie De Hoop verzoekt de ministers van IenW en SZW om samen in overleg te 
gaan met de Nederlandse Arbeidsinspectie (NLA) en de Inspectie Leefomgeving en 
Transport (ILT) om te verkennen hoe er tot een periodieke controle van de 
arbeidsomstandigheden op Schiphol kan worden gekomen. Met deze brief wordt u 
geïnformeerd op welke wijze invulling is gegeven aan de motie. Hiermee wordt de 
motie De Hoop als afgedaan beschouwd. 
In 10 jaar tijd heeft de Nederlandse Arbeidsinspectie ruim 800 keer inspecties 
uitgevoerd op Schiphol.
In die zin is er dus sprake van periodieke controles. 
Indien met periodiek wordt gedoeld op een vaste frequentie, dan geldt dat dit 
alleen van toepassing is in het toezicht op de ruim 400 BRZO
installaties in 
Nederland. Daarvan zijn er ook twee op Schiphol. Sinds de uitbreiding van haar 
formatie heeft de inspectie als doel om aan 90% van de gezamenlijke BRZO 
inspecties deel te nemen. Dat zijn inspecties samen met de veiligheidsregio en de 
omgevingsdienst. Kortheidshalve wordt verwezen naar de website van BRZO+ en 
naar de toelichting in het jaarplan.'
 
Het toezicht op BRZO installaties is een bijzondere vorm van toezicht op de 
arbeidsomstandigheden bij een zeer specifieke groep werkgevers/bedrijven. Voor 
het ‘reguliere’ toezicht op de arbeidsomstandigheden geldt dat wet- en 
regelgeving er expliciet van uitgaan dat er geen vaste frequentie is. Uitgangspunt 
in wet- en regelgeving en in de werkwijze van de inspectie is dat er op grond van
meldingen en risicogericht wordt gewerkt.7 De werkwijze van de Arbeidsinspectie 
is risicogericht, zowel actief (projectmatig gericht op een risico) als 
reactief/responsief (op grond van meldingen en verzoeken). Naar aanleiding van 
onderzoek van journalisten naar de arbeidsomstandigheden op Schiphol hebben 
inspecteurs in september 2022 controles uitgevoerd. Daarbij constateerden ze 
serieuze tekortkomingen en gevaar voor fysieke overbelasting. En werd duidelijk 
dat de gehanteerde werkwijze op dit punt een blinde vlek opleverde. De 
Arbeidsinspectie heeft laten weten dat ze graag eerder was gegaan. Zoals aan de 
Kamer ook gemeld was tot september 2022 de fysieke belasting van 
bagageafhandelaren niet specifiek naar voren gekomen uit risicoanalyse en 

meldingen. Blinde vlekken zijn nooit volledig uit te sluiten, maar het is zaak de 
kans er op zo klein mogelijk te maken. Daartoe is de werkwijze tegen het licht 
gehouden en op een aantal punten aangepast.
De geïdentificeerde en reeds toegepaste verbeteringen zijn tweeërlei. Ten eerste 
om voor bedrijfsartsen, die uit hoofde van hun beroep zicht hebben op mogelijke 
beroepsziekten, de drempel om te melden te verlagen. Dit geldt niet alleen voor 
Schiphol, de inspectie verstevigt de contacten met de hele beroepsgroep via de 
Nederlandse Vereniging van Bedrijfsartsen. Ten tweede en specifiek voor Schiphol 
(en andere luchthavens) geldt dat meldingen betreffende de airside zwaarder 
gewogen worden. Het onderscheid tussen landside en airside is onontkoombaar op 
een luchthaven. Tegelijk ligt in deze afscheiding een risico van onzichtbaarheid en 
onvoldoende instructie en toezicht door de werkgever, en toezicht door de 
toezichthouder, besloten. De Inspectie zal bij haar risicobeoordeling dit aspect een 
zwaardere weging geven. In algemene zin geldt ook dat een melding die gedaan 
wordt door een vakbond of vanuit de personeelsvertegenwoordiging altijd in 
behandeling genomen wordt door de inspectie, ongeacht het onderwerp. Naast 
deze twee verbeteringen is ook de vorming, in 2022, van de Directie Meldingen en 
Verzoeken een verbetering. Dit versterkt in bredere zin de analyse over alle 
meldingen heen en draagt ook verder bij aan het verder vergroten van de 
informatiewaarde uit alle meldingen. 
Onlangs is de Kamer geïnformeerd over een volgende stap in de 
handhavingstrajecten rond fysieke belasting en blootstelling aan gevaarlijke 
stoffen op Schiphol.
In het kader van het handhavingstraject in de bagageafhandeling heeft de 
Nederlandse Arbeidsinspectie aan ieder van de zes werkgevers een last onder 
dwangsom opgelegd. Een last onder dwangsom wordt gebonden aan een termijn 
of termijnen. Onderdeel van dat handhavingstraject is daarmee dat periodiek de 
voortgang wordt beoordeeld. In het kader van het handhavingstraject in de 
bagageafhandeling heeft de Nederlandse Arbeidsinspectie aan ieder van de zes 
werkgevers de eis opgelegd om te komen tot automatisering/mechanisering. Ook 
daaraan is een termijn gekoppeld. Ook in dit handhavingstraject zal naar 
verwachting vervolgens periodiek de voortgang worden beoordeeld. 
Ten aanzien van blootstelling aan gevaarlijke stoffen is een tweetal deelbesluiten 
aan de orde. Het eerste deelbesluit heeft tot eisen aan een aantal werkgevers op 
Schiphol geleid. Die eisen zijn gericht op het vervangen van dieselaangedreven 
voertuigen en arbeidsmiddelen ten behoeve van vliegtuigvoorzieningen en het 
minimaliseren van de mate en duur waarin werknemers worden blootgesteld aan 
dieselmotoremissie (DME). Daarnaast moet er voor werknemers die blootgesteld 
(kunnen) worden aan gevaarlijke stoffen een (periodiek) 
arbeidsgezondheidskundig onderzoek (PAGO) komen. In het kader van dit 
handhavingstraject zal periodiek de voortgang worden beoordeeld. 
Het tweede deelbesluit is nog in voorbereiding. Hierin zal van Schiphol Nederland 
B.V. worden geëist dat maatregelen worden genomen die betrekking hebben op 
het gebruik van vliegtuigmotoren rond platforms, en maatregelen die betrekking 

hebben op het gebruik van Auxilliary Power Units (APU’s) en van diesel 
aangedreven vliegtuigvoorzieningen rond platforms. Omdat bij dit tweede 
deelbesluit andere belanghebbenden betrokken zijn, is de uniforme openbare 
voorbereidingsprocedure gevolgd, zodat alle mogelijke belanghebbenden in de 
gelegenheid zijn gesteld om op het ontwerpbesluit hun zienswijze in te dienen bij 
de Arbeidsinspectie. Op het ontwerpbesluit heeft de Arbeidsinspectie 9 zienswijzen 
ontvangen van (groepen van) belanghebbenden. De zienswijzen geven aanleiding 
tot nader onderzoek, waarna de inspectie tot een definitief besluit zal komen over 
te stellen eisen. Ook in het kader van dit handhavingstraject zal naar verwachting 
vervolgens periodiek de voortgang worden beoordeeld.
De ILT houdt toezicht op de veiligheid van de luchthaven en de naleving van de 
milieunormen en -regels. In dit kader is de ILT wekelijks aanwezig op Schiphol 
voor verschillende thema’s. Onderwerpen waar de ILT toezicht op houdt 
gerelateerd aan arbeidsomstandigheden zijn onder meer veiligheid bij de 
grondafhandeling en vermindering van het gebruik van de APU.10